---
layout: default
title: Uskis-FAQ
---

# Uskis-FAQ

Viime sunnuntaina, 23.10.2022 tapahtui jotain erikoista: minut kastettiin, konfirmoitiin ja minusta tuli evankelis-luterilaisen kirkon jäsen. Mitä ihmettä?

## Häh? Oletko nyt uskovainen?

Kyllä.

## Mistä lähtien?

Laajasti ymmärrettynä prosessi oli vaiheittainen ja hidas. Kirjoitin vuonna 2016 [kritiikin](https://hardwick.fi/blog/?p=2806) materialismista (sisältäen ateismin), joka oli sitä ennen ollut ajatteluni perusta. Joskus vuonna 2019 olin vakavissani alkanut lähestyä uskoa, ja kokeilin rukoilla. Kirjoitin tuolloin ystävälleni seuraavasti:

> Isä meidän -rukous on alkanut merkitä minulle paljon, mutta ajattelen usein että jos rukoilisin sitä kristittyjen kanssa, saattaisin kokea jotain ihan muuta kuin he.

Ensimmäisen kerran menin kirkkoon uskontoa harjoittamaan 20.3.2022. Olen siitä lähtien käynyt sunnuntaisin messussa vakituisesti.

## Laukaisiko tämän joku kriisi elämässäsi? Koitko voimakkaan uskonnollisen elämyksen?

Ei ainakaan tunnu siltä. Prosessi oli pikemmin filosofinen, enkä ole saanut yksittäistä voimakasta uskonnollista kokemusta. Olen tosin kokenut voimakkaita tunteita uskomiseen liittyen.

## Liittyykö tähän joku henkistyminen / hyvinvointi -aspekti?

Toki uskomisella voi olla tällaisia vaikutuksia, ja on ollut. Mutta en halua mitenkään korostaa niitä. Tämän ei ollut tarkoitus olla terapiaa.

## Miten perustelet Jumalan olemassaolon?

Jumalan kokeminen ja henkilökohtainen suhde Jumalan kanssa ovat subjektiivisia, päänsisäisiä asioita. Jumalaan uskomista ei voi perustella luonnontieteellisesti (muuten se olisi luonnontiedettä).

## Ahaa, eli et siis OIKEASTI usko Jumalaan, se on vain joku asia pääsi sisällä?

Ei ihan niinkään. Se, miten maailman havaitsemme ja koemme, on ihmisille se oikea maailma (muuta emme pysty kokemaan). Siinä maailmassa meillä on vapaa tahto (vaikka vapaalla tahdolla ei ole itsenäistä kausaalista roolia), havaintomme maailmasta ovat ehjiä ja koherentteja (vaikka ollakseen sitä ne vaativat ison määrän pakottamista ennakko-oletuksiin ja malleihin), symbolit, tarinat ja ideat ovat todellisia.

## Siis uskot subjektiiviseen Jumalaan?

No, ainakaan en tiedä mitään objektiivista, tieteellistä tapaa havaita tai mitata Jumalaa tai Jumalan interaktiota todellisuuden kanssa erotuksena kaikesta muusta, mikä interaktoi todellisuuden kanssa.

## Okei, mutta tämä on jotain ihan muuta kuin se, että oikeasti uskoo Jumalaan.

Ehkä. En olisi niin varma. Omasta mielestäni minä oikeasti uskon Jumalaan, en vain sellaiseen, jonka olemassaolon voi todistaa, vaan sellaiseen, johon pitää uskoa.

## Miksi sitten uskot siihen, jos et voi todistaa sitä?

Sain uskon, ja saatuani uskon, ymmärsin Jumalan olemassaolon. Minun piti oikeastaan ponnistella päästäkseni tähän pisteeseen. Minun piti voittaa epäuskoni ja ylpeyteni. Nyt se tuntuu minusta aarteelta, jonka olen saanut omakseni (olen löytänyt uuden totuuden!), enkä tietenkään halua luopua siitä.

Vertaus: kuvittele ihminen, joka ei usko vapaaseen tahtoon, ja joka on täysin passiivinen, katatoninen, holhousta tarvitseva. Pitäisimme hänen tilaansa vakavana sairautena. Kun hän alkaa uskoa vapaaseen tahtoon, hän herää henkiin ja elää täyttä elämää. Mielestäni jokainen terve ihminen uskoo / kokee maailman tavalla, jossa hänen kokemuksensa muodostavat mielekkään kokonaisuuden tavalla, joka vaatii uskomista - tai jos halutaan olla käyttämättä tuota sanaa, jonkun _mallin_ käyttöönottoa.

## Eikö sinusta ole aikamoinen sattuma, että uskot juuri kristinuskoon etkä johonkin muuhun uskontoon?

Mikä voisi olla luonnollisempaa? Se on se ymmärrys Jumalasta, jonka olen saanut. Jos en olisi saanut sitä, en olisi saanut sitä.

## Hyväksyt siis sen, että jos olisit syntynyt eri aikana tai eri kulttuurissa, voisit uskoa johonkin muuhun?

Tietenkin. Jos en olisi minä, en olisi minä.

## Öö. Jotenkin tuntuu nyt siltä että et vastaa kysymykseen. Uskotko kirjaimellisesti Jeesuksen kuolleistanousemiseen, ihmeisiin jne?

No, lyhyesti sanottuna, kyllä. Myönnän, että tässä tapahtuu jännä kahtiajakautuminen, tietynlainen portin läpi kulkeminen, jota en ennen olisi voinut kuvitella. Nykyäänkin voin sanoa, että evankeliumeiden tarina kuulostaa hyvin epätodennäköiseltä. Jos minulta kysytään, eikö olekin _uskottavampaa_, että Jeesuksen seuraajien keskuudessa kehittyi Jeesusta koskevia liioittelevia tai kuviteltuja tarinoita, kuin että tarinat olisivat pääpiirteissään kuvauksia historiallisista tapahtumista, voin vastata myöntävästi, kyllä, onhan se uskottavampaa. Voin myös avoimin mielin spekuloida uskomusten syntytavoista, toisen temppelin ajan juutalaisista suuntauksista, kristinuskon opinkappaleiden muodostumisen syistä, alkuseurakunnan sosiaalisesta dynamiikasta jne. Nämä ovat myös mielenkiintoisia asioita. Mutta Jeesusta tai Raamatun tapahtumia pohtiessani mielessäni eivät ole nämä asiat, vaan otan Raamatun ja uskontunnustuksen uskonkappaleena, uskon siihen, ja sitten mietin, mitä se mahdollisesti tarkoittaa. Se tietysti vaihtelee, mitä eri kristityt oikeasti ajattelevat / tuntevat sen tarkoittavan, ja omakin käsitykseni siitä vaihtelee eri aikoina.

## Siis uskot jotain vaikka et tiedä mitä se tarkoittaa?

Näin uskonto toimii, ainakin minulla. Ensin uskon, ja sitten yritän ymmärtää. Olin suuresti vaikuttunut kun kuusivuotias tyttäreni, jolle selitin evankeliumin tarinan (hän ei ollut saanut mitään uskonnollista kasvatusta), sanoi lapsenviisaudella että "Se kuulostaa sadulta, joka _ei voi olla_ totta, mutta musta tuntuu siltä, että se _on_ totta". Tähän tapaan minäkin ajattelen, mutta minun piti varttua 36-vuotiaaksi päästäkseni tuohon pisteeseen.

## Eli tämä on puhdas tunneasia, satu, miellyttävä fiktio?

Ei suinkaan. Uskomiseen liittyy paljon ajattelemista, ja uskominen ei ole suinkaan ole aina miellyttävää, vaan usein haastavaa. Se on kuin olisi joku totuus, joka on omaa ymmärrystä korkeammalla tasolla, joten täytyy jossain määrin luopua yrityksestä ymmärtää, mutta kuitenkin haluaa ymmärtää sitä mahdollisimman hyvin.

## Miksi liityit ev. lut. kirkkoon? Harkitsitko katolisuutta / ortodoksisuutta?

Minulla ei ole valtavia opillisia erimielisyyksiä muidenkaan kristinuskon suuntausten kanssa. Luultavasti jos eläisin jossain kulttuurissa, jossa joku näistä muista suuntauksista olisi ollut kristinuskon valtavirtaa, omaksuisin sen.

Luterilaisuus oli aikanaan (uskonpuhdistuksen aikaan) oikeellinen yritys uudistaa kirkkoa, ja sellaisena välttämätön. Sen tavoitteet pitkälti saavutettiin siinä mielessä, että roomalaiskatolisuuden piirissä esiintyneet pahimmat ongelmat ovat tervehtyneet, osin uskonpuhdistuksen ansiosta. Sillä välin protestantismissa itsessään on ilmennyt omia ongelmia, niin kuin kaikessa, mitä ihminen tekee. Mutta kunnioitan sen perintöä ja olemassaoloa. Olisi ollut itseni korostamista shoppailla jotain minulle mahdollisimman hyvin sopivaa kristinuskon muotoa. Tärkeintä kirkossa on yhdessä muiden kristittyjen kanssa uskominen, ja Suomessa se tapahtuu parhaiten näin.

Toivon, että jonain päivänä ehtoollisyhteys kristinuskon eri muotojen välillä palautuu.
